---
title: 唐寅-花月寅
top: false
cover: false
toc: true
mathjax: false
date: 2022-08-09 19:47:13
author:
img:
coverImg:
password:
summary: 云破月窥花好处，夜深花睡月明中；人生几度花和月？月色花香处处同
tags: 诗摘
categories: 诗摘
---
<div style="text-align:center">
<font  size=5 style="font-weight:bold;">花月吟</font>

〔明〕唐寅

<h5>其一</h5>

有花无月恨茫茫，有月无花恨转长。
花艳似人临月镜，月明如水照花香。
扶筇月下分花入，携酒花前带月尝。
如此好花如此月，莫将花月作寻常。

<h5>其二</h5>

花香月色两相宜，惜月怜花卧转迟；
月落漫凭花送酒，花残还有月催诗。
隔花窥月无多影，带月看花别样姿；
多少花前月下客，年年和月醉花枝。

<h5>其三</h5>

月临花径影交加，花自芳菲月自华；
爱月眠迟花未谢，看花起早月方斜。
长空影动花前月，深院人归月下花；
羡却人间花月意，观花赏月醉云霞。

<h5>其四</h5>

春宵花月值千金，爱此花香与月阴；
月下花开春寂寂，花羞月色夜沉沉，
杯中月影临花醉，手上花枝对月吟；
明月易亏花易老，月中莫负赏花心。

<h5>其五</h5>

花开烂漫月光华，月思花情共一家；
月为照花来院落，花因随月上窗纱。
十分皓色花输月，一径幽香月让花；
花月世间成二美，傍花赏月酒须赊。

<h5>其六</h5>

一庭花月正春宵，花气芬芳月正饶；
风动花枝探月影，天开月镜照花妖。
月中漫击催花鼓，花下轻传弄月箫；
只恐月沉花落后，月台花榭两萧条。

<h5>其七</h5>

高台明月满花枝，对月看花有所思。
今年月明花好处，去年花病月昏时。
三杯酬月浇花酒，几首评花品月诗。
沉醉欲眠花月下，只愁花月笑人痴。

<h5>其八</h5>

花发千枝月一轮，天将花月付吟身。
权为月主兼花主，暂作花宾又月宾。
月下花曾留我酌，花前月不厌人贫。
好花好月知多少，弄月吟花有几人。

<h5>其九</h5>

月转东墙花影重，花迎月魄若为容；
多情月照花间露，解语花摇月下风。


<h5>其十</h5>

花正开时月正明，花如罗绮月如银；
溶溶月里花千朵，灿灿花前月一轮。
月下几般花意思？花间多少月精神？
待看月落花残夜，愁杀寻花问月人。

<h5>其十一</h5>

春花秋月两相宜，月竞光华花竞姿；
花发月中香满树，月笼花外影交枝。
梅花月落江南梦，桂月花传郢北词；
花却何情月何意，我随花月泛金卮。

<h5>其十二</h5>

戒尔无贪月与花，才贪花月便忘家；
多情月照花心动，大抵花迷月影斜。
月下看花情不见，花前赏月兴无涯；
月沉花谢云霞尽，花不留人月不赊。

</div>